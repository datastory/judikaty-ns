<html><head><meta http-equiv="content-type" content="application/msword;charset=UTF-8"></head><body>
<style>
Body, font {font-size: 15px; font-family: "Times New Roman", serif; text-align:justify;}
table, td, tr {font-size: 15px; font-family: "Times New Roman", serif; text-align:left;}
</style> 
<table id="box-table-a" width="100%" border="0" cellspacing="0" cellpadding="0">
<tr valign="top"><td width="33%"><b><font face="Times New Roman">Soud:</font></b></td><td width="67%"><b><font face="Times New Roman">Nejvyšší soud</font></b></td></tr>

<tr valign="top"><td width="33%"><b><font face="Times New Roman">Datum rozhodnutí:</font></b></td><td width="67%"><b><font face="Times New Roman">04/01/2009</font></b></td></tr>

<tr valign="top"><td width="33%"><b><font face="Times New Roman">Spisová značka</font></b><b><font face="Times New Roman">:</font></b></td><td width="67%"><b><font face="Times New Roman">7 Tdo 238/2009</font></b></td></tr>

<tr valign="top"><td width="33%"><b><font face="Times New Roman">ECLI:</font></b></td><td width="67%"><b><font face="Times New Roman">ECLI:CZ:NS:2009:7.TDO.238.2009.1</font></b></td></tr>

<tr valign="top"><td width="33%"><b><font face="Times New Roman">Typ rozhodnutí:</font></b></td><td width="67%"><b><font face="Times New Roman">USNESENÍ</font></b></td></tr>

<tr valign="top"><td width="33%"><b><font face="Times New Roman">Heslo:</font></b></td><td width="67%"><b><font face="Times New Roman"></font></b></td></tr>

<tr valign="top"><td width="33%"><b><font face="Times New Roman">Dotčené předpisy:</font></b></td><td width="67%"><b><font face="Times New Roman"></font></b></td></tr>

<tr valign="top"><td width="33%"><b><font face="Times New Roman">Kategorie rozhodnutí:</font></b></td><td width="67%"><b><font face="Times New Roman">   </font></b></td></tr>
</table>
<br> <font face="Times New Roman">7 Tdo 238/2009</font>
<p><br>
<font face="Times New Roman">U S N E S E N Í</font><br>
<br>
<font face="Times New Roman">Nejvyšší soud rozhodl v neveřejném zasedání dne 1. 4. 2009 o dovolání obviněného Mgr. J. K., proti rozsudku Městského soudu v Praze ze dne  13. 8. 2008, sp. zn. 8 To 272/2008, v trestní věci vedené u Obvodního soudu pro Prahu 3 pod sp. zn. 25 T 25/2007  t a k t o :</font><br>
<br>
<font face="Times New Roman">Podle § 265i odst. 1 písm. e) tr. ř. se dovolání obviněného Mgr. J. K.  o d m í t á . </font><br>
<br>
<font face="Times New Roman">O d ů v o d n ě n í : </font><br>
<br>
<font face="Times New Roman">Rozsudkem Obvodního soudu pro Prahu 3 ze dne 12. 5. 2008, sp. zn. 25 T 25/2007, byl obviněný Mgr. J. K. uznán vinným trestným činem násilí proti skupině obyvatelů a proti jednotlivci podle § 197a odst. 1 tr. zák. a trestným činem ublížení na zdraví podle § 221  odst. 1, 2 písm. c) tr. zák. a odsouzen  za tyto trestné činy a dále za pokus trestného činu ublížení na  zdraví podle § 8 odst. 1 tr. zák., § 222 odst. 1 tr. zák., jímž byl uznán vinným ve věci  Obvodního soudu pro Prahu 10, sp. zn. 4 T 13/2007, podle § 222 odst. 1 tr. zák., § 35 odst. 2 tr. zák. k souhrnnému trestu odnětí svobody na pět let, pro jehož výkon byl podle § 39a odst. 2  písm. c) tr. zák. zařazen do věznice s ostrahou, a podle § 57a odst. 1 tr. zák. k trestu zákazu  pobytu na území hlavního města P. na pět let, přičemž podle § 35 odst. 2 tr. zák. byl zrušen  výrok o trestu v rozsudku Obvodního soudu pro Prahu 10 ze dne 31. 5. 2007, sp. zn. 4 T  13/2007, ve spojení s rozsudkem Městského soudu v Praze ze dne 20. 9. 2007, sp. zn. 61 To  413/2007, a další obsahově navazující rozhodnutí. Podle § 72 odst. 2 písm. a), odst. 4 tr. zák.  bylo obviněnému uloženo psychiatrické ústavní ochranné léčení. Výrokem podle § 228 odst. 1 tr. ř. bylo rozhodnuto o náhradě škody. </font><br>
<br>
<font face="Times New Roman">O odvolání obviněného, podaném proti výroku o vině i dalším výrokům, bylo rozhodnuto rozsudkem Městského soudu v Praze ze dne 13. 8. 2008, sp. zn. 8 To 272/2008. Podle § 258 odst. 1 písm. e), odst. 2 tr. ř. byl rozsudek Obvodního soudu pro Prahu 3 zrušen ve výroku o trestu a obviněnému byl podle § 222 odst. 1 tr. zák., § 35 odst. 2 tr. zák. uložen souhrnný trest odnětí svobody na tři a půl roku, pro jehož výkon byl podle § 39a odst. 2  písm. c) tr. zák. zařazen do věznice s ostrahou, a podle § 57a odst. 1 tr. zák. trest zákazu pobytu  na území hlavního města P. na pět let, přičemž podle § 35 odst. 2 tr. zák. byl zrušen výrok o  trestu v rozsudku Obvodního soudu pro Prahu 10 ze dne 31. 5. 2007, sp. zn. 4 T 13/2007, ve  spojení s rozsudkem Městského soudu v Praze ze dne 20. 9. 2007, sp. zn. 61 To 413/2007, a  další obsahově navazující rozhodnutí. Jinak zůstal rozsudek Obvodního soudu  pro  Prahu 3 nedotčen. </font><br>
<br>
<font face="Times New Roman">Obviněný podal prostřednictvím obhájce v zákonné lhůtě dovolání proti rozsudku Městského soudu v Praze. Tento rozsudek napadl v celém rozsahu. Odkázal na důvod  dovolání uvedený v § 265b odst. 1 písm. g) tr. ř.  V mezích tohoto dovolacího důvodu namítl, že jeho jednání nepřekročilo rámec ustanovení § 13 tr. zák. o nutné obraně. Mimo rámec zákonného dovolacího důvodu uplatnil řadu výhrad proti skutkovým zjištěním, která se stala podkladem výroku o vině, a proti postupu řízení, v němž byl podle vlastního přesvědčení zkrácen na svých právech. Obviněný se dovoláním domáhal toho, aby Nejvyšší soud  zrušil napadené usnesení a aby přikázal Městskému  soudu v Praze věc v potřebném rozsahu znovu projednat a rozhodnout. </font><br>
<br>
<font face="Times New Roman">Nejvyšší soud shledal, že pokud se  opírá o námitky odpovídající dovolacímu důvodu podle § 265b odst. 1 písm. g) tr. ř., je dovolání obviněného zjevně neopodstatněné. </font><br>
<br>
<font face="Times New Roman">Jako trestný čin násilí proti skupině  obyvatelů a proti jednotlivci podle § 197a odst. 1 tr. zák. a trestný čin ublížení na zdraví podle § 221 odst. 1, 2 písm. c) tr. zák. byl posouzen  skutek, který podle zjištění Obvodního soudu pro Prahu 3 spočíval v podstatě v tom, že  obviněný dne 4. 11. 2006 kolem 10,00 hodin v P., v P. F.  navštívil poškozenou M. B. v prodejně klenotů, kde pracovala, a slovním  výrokem „M., stejně budeš moje tak jako tak, stejně toho  amanta  zabiju“ u ní vzbudil  důvodnou obavu o život a zdraví jejího přítele J. G., který se později stal jejím manželem, a zároveň způsobil zhoršení jejího psychického stavu do té míry, že byla nucena vyhledat lékařskou pomoc, přičemž její stav si vyžádal pracovní neschopnost od  4. 11. 2006 do 7. 12. 2006. </font><br>
<br>
<font face="Times New Roman">Tato zjištění uvedená ve výroku o vině byla podrobněji rozvedena v odůvodnění rozsudku Obvodního soudu pro Prahu 3 v tom smyslu, že v důsledku jednání obviněného se u poškozené prohloubily strach, úzkost, insomnie (nespavost), nechutenství, apatie a rezignace,  vymizely u ní radost  ze života a schopnost mít pozitivní emoce s tím, že poškozená sama  nevidí žádné východisko a žádnou  perspektivu, není schopna odolávat nátlakům obviněného a  je na pokraji sebevraždy. Podle těchto zjištění Obvodního soudu pro Prahu 3 se obviněná dlouhodobě léčí na psychiatrii a trpí tak závažnou poruchou duševního zdraví, že jí to brání ve výkonu povolání a ve vedení klidného a plnohodnotného soukromého života včetně založení rodiny a odkladu těhotenství. Z dalších zjištění Obvodního soudu  pro Prahu 3 blíže vyložených v odůvodnění rozsudku vyplývá, že poškozená byla dlouhodobě (minimálně od konce roku 2003) vystavena jednání obviněného, který se s ní snažil navázat důvěrný vztah a  vnucoval se jí jako životní partner,  ačkoli mu dala jasně najevo, že si to nepřeje, neustále ji  vyhledával, kontaktoval, působil na ni v tom smyslu, že jsou si souzeni, že jen s ním může být  šťastná, že její vztah s jiným mužem je  odsouzen ke krachu apod. Obvodní soud pro Prahu 3 v rámci těchto zjištění zdůraznil také to, že obviněný se činu dopustil následujícího dne poté,  co byl dne 3. 11. 2006 ve věci tohoto soudu sp. zn. 15 T 104/2006 propuštěn z vazby po  vyhlášení rozsudku, jímž byl uznán vinným  dvěma trestnými činy ublížení na zdraví podle  § 221 odst. 1 tr. zák., které spáchal obdobným jednáním proti poškozené M. B.  jednak v době od konce prosince 2003 do 17. 4. 2004, jednak dne 9. 5. 2006 a za které mu byl uložen podmíněný trest odnětí svobody na dvanáct měsíců se zkušební dobou stanovenou na  tři roky, přičemž mu byla uložena povinnost zdržet se styku s poškozenou. V tomto kontextu  byla porucha duševního zdraví poškozené v podobě, která nabyla v důsledku nyní  posuzovaného jednání obviněného, kvalifikována jako těžká újma na zdraví podle § 89 odst. 7 písm. ch) tr. zák. Důvodnost obavy poškozené o život a zdraví J. G., v době posuzovaného činu jejího přítele a později manžela, se podle Obvodního soudu pro Prahu 3  potvrdila tím, že obviněný dne 14. 11. 2006  J. G.  skutečně napadl  fyzickým útokem,  který se stal  důvodem odsouzení obviněného pro pokus trestného činu ublížení na zdraví podle § 8 odst. 1 tr. zák., § 222 odst. 1 tr. zák. ve věci Obvodního soudu pro Prahu 10 sp. zn. 4 T 13/2007. Ohledně duševního stavu obviněného bylo zjištěno, že je psychopaticky  nevyrovnanou osobou s rysy rigidity, paranoidity, agresivity, zarputilosti a nekritičnosti a že trpí bludem, kterým je svérázná porucha obsahové stránky myšlení, s tím, že blud nelze korigovat a že jde o blud erotomanický s přítomností paranoidity až do rozvoje kverulačního bludu. Pro úplnost lze dodat, že Obvodní soud pro Prahu 3 dospěl k závěru, že v důsledku uvedené duševní poruchy se u obviněného jedná o zmenšenou příčetnost. </font><br>
<br>
<font face="Times New Roman">Námitka, že jednání obviněného nepřekročilo rámec ustanovení § 13 tr. zák. o nutné obraně, evidentně nemůže obstát. Nutná obrana podle § 13 tr. zák. je okolností vylučující trestnost činu. Podle uvedeného ustanovení je základní podmínkou nutné obrany to, že někdo  odvrací přímo hrozící nebo trvající útok na zájem chráněný trestním zákonem.  V posuzovaném případě obviněný nejednal za situace, v níž by byl vystaven nějakému přímo  hrozícímu nebo trvajícímu útoku a v níž by takový útok odvracel. Obviněný se za  poškozenou  dostavil sám  z vlastní iniciativy, a aniž by mu ze strany poškozené či jiné osoby hrozilo  cokoli, co by mohlo být považováno za  útok na zájem chráněný trestním zákonem, sám poškozenou atakoval svým slovním projevem. V dané věci vůbec nejde o to, zda obviněný  překročil nebo dodržel meze nutné obrany, neboť jeho jednání žádnou obranou proti  nějakému útoku již ze své podstaty nebylo. Je tudíž jasné, že trestnost posuzovaného činu nemohla být vyloučena ustanovením § 13 tr. zák. o nutné  obraně. </font><br>
<br>
<font face="Times New Roman">Nejvyšší soud proto zjevně neopodstatněné dovolání obviněného podle § 265i odst. 1 písm. e) tr. ř. odmítl. </font><br>
<br>
<font face="Times New Roman">Nejvyšší soud připomíná, že v souladu s tím, jak je  v zákoně vymezen dovolací důvod podle § 265b odst. 1 písm. g) tr. ř., se otázkou správnosti právního posouzení skutku zabýval ve  vztahu k tomu skutkovému stavu, který zjistil Obvodní soud pro Prahu 3 a z kterého  v napadeném rozsudku vycházel i Městský soud v Praze. Jestliže dovolacím důvodem podle  citovaného ustanovení je nesprávné právní posouzení skutku nebo jiné nesprávné hmotně  právní posouzení, znamená to, že právním posouzením skutku se rozumí jeho hmotně právní  posouzení. Podstatou takového posouzení je aplikace hmotného práva, tj. trestního zákona, na  skutkový stav, který zjistily soudy prvního a druhého stupně. Významné je, že předmětem  právního posouzení je skutek, tak jak byl zjištěn soudy, a nikoli jak se jeho zjištění domáhá  dovolatel. V dovolání lze namítat, že skutkový stav, který zjistily soudy, nenaplňuje znaky  trestného činu, jímž byl obviněný uznán vinným. Je tedy  možné vytýkat  p r á v n í  vady  v kvalifikaci skutkového stavu, který zjistily soudy. Dovolacím důvodem  nejsou   s k u t k o v é  námitky, tj. takové námitky, jimiž se dovolatel snaží dosáhnout jiného  hodnocení důkazů oproti tomu, jak je hodnotily soudy, tím i změny ve skutkových zjištěních  soudů a jejich nahrazení jinou verzí skutkového stavu, kterou sám prosazuje. Dovolání se  nemůže opírat o námitky proti tomu, jak soudy hodnotily důkazy, jaká skutková zjištění z důkazů vyvodily, jak postupovaly při provádění důkazů, v jakém rozsahu provedly  dokazování, že nevyhověly návrhům na provedení dalších důkazů apod. Dovolání je  mimořádný opravný prostředek určený k nápravě závažných právních vad pravomocných rozhodnutí, a nikoli k tomu, aby skutková zjištění soudů prvního a  druhého stupně byla  přezkoumávána ještě třetí instancí. </font><br>
<br>
<font face="Times New Roman">Kromě toho, že šlo u nutnou obranu, obviněný neuplatnil žádnou další námitku v tom smyslu, že by skutkový stav, tak jak ho zjistily oba soudy, nenaplňoval znaky trestných činů, jimiž byl uznán vinným. Pouze takto koncipované dovolání by odpovídalo odvolacímu důvodu podle § 265b odst. 1 písm. g) tr. ř.  Skutkové námitky, které obviněný založil na tvrzení, že se proti poškozené žádného jednání nedopustil, tomuto dovolacímu důvodu neodpovídají. </font><br>
<br>
<font face="Times New Roman">S ohledem na zásady, které vyplývají z ústavně garantovaného práva na spravedlivý proces, může  Nejvyšší soud zasáhnout do skutkového základu rozhodnutí napadeného  dovoláním jen zcela výjimečně, pokud to je odůvodněno extrémním rozporem mezi  skutkovými zjištěními soudů a provedenými důkazy. Takový rozpor je dán zejména tehdy,  jestliže skutková zjištění soudů nemají žádnou obsahovou návaznost na důkazy, jestliže  skutková zjištění soudů nevyplývají z důkazů při žádném z logicky přijatelných způsobů  jejich hodnocení, jestliže skutková zjištění soudů jsou pravým opakem toho, co je obsahem důkazů, na jejichž podkladě byla tato zjištění učiněna, apod. </font><br>
<br>
<font face="Times New Roman">V posuzovaném případě se o žádný extrémní rozpor mezi skutkovými zjištěními Obvodního soudu pro Prahu 3, která v napadeném rozsudku akceptoval i Městský soud v Praze, na straně jedné a provedenými důkazy na straně druhé rozhodně nejedná. Skutková  zjištění soudů mají jasné obsahové zakotvení v provedených důkazech. Přímým důkazem byla svědecká výpověď poškozené, jejíž věrohodnost soudy ověřily poměrně širokým okruhem  dalších důkazů, třebaže se jednalo o nepřímé důkazy. Těmito důkazy byly zejména výpovědi  svědků z řad osob, které s poškozenou  přicházely do styku a měly tak byť jen  zprostředkované poznatky o tom, jakému jednání ze strany obviněného byla  vystavena. Věrohodnost svědecké výpovědi  poškozené byla ověřena také výsledky, které přineslo znalecké zkoumání jejího zdravotního stavu. Soudy zhodnotily všechny důkazy logickým  a přesvědčivě zdůvodněným způsobem, přičemž své hodnotící úvahy vysvětlily přehledně, srozumitelně, jasně a také ověřitelně. Soudy náležitě zdůvodnily i to, proč považovaly  provedené důkazy  za dostatečné a proč nevyhověly návrhům obviněného na jejich doplnění. Z mezí volného hodnocení důkazů podle § 2 odst. 6 tr. ř. soudy nijak nevybočily. To, že obviněný se s hodnocením důkazů, jak ho provedly soudy, neztotožňuje a že nesouhlasí se skutkovými zjištěními soudů, není dovolacím  důvodem. </font><br>
<br>
<font face="Times New Roman">Dovolacím  důvodem nejsou ani námitky týkající se postupu řízení. V tomto ohledu je třeba jen poukázat na to, že dovolacím důvodem podle § 265b odst. 1 písm. g) tr. ř. je porušení  h m o t n é h o  práva (trestního zákona)  a že pod něj nespadají námitky ohledně dodržení předpisů   p r o c e s n í h o  práva (trestního řádu). Proto se Nejvyšší soud těmito námitkami dále nezabýval.  </font><br>
<br>
<font face="Times New Roman">P o u č e n í : Proti tomuto usnesení není opravný prostředek přípustný. </font><br>
<br>
<font face="Times New Roman">V Brně dne 1. dubna 2009</font><br>
<br>
<font face="Times New Roman">Předseda senátu:</font><br>
<br>
<font face="Times New Roman">JUDr. Petr Hrachovec</font>
<p> 
</body></html>
